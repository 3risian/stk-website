---
title: Гласово озвучение
display_title: true
---
Понякога разработчиците на Супер Тъкс Карт имат нужда от помощ с гласовото озвучаване на играта. Обикновено това е за неща като гласа на Нолок в началните сцени, представящи историята, но не само. На пистата „остров Голям Рай“ има летище с говорител, който, ако се заслушате, има някои шеговити реплики.

Обикновено имаме нужда от гласово озвучаване много рядко, но ако имтае желание, може да следите [форума](https://forum.freegamedev.net/viewforum.php?f=16) за подобни задачи. Ако отговаряте на изискванията по-долу, това е лесен и забавен начин да помогнете на проекта.

## Изисквания

* **Хардуер:** Ще е необходим приличен микрофон за запис. Микрофоните в телефоните и таблетите обикновено са с лошо качество и не са подходящи. Микрофоните в лаптопите също са доста лоши, особено при по-евтините модели. Разбира се, не е нужно и да разполагате с техника за хиляди левове. Повечето слушалки, които имат микрофон, вършат работа.
* **Софтуер:** Нужна е програма, която може да записва звук, например Audacity.
* **Езикови умения:** Трябва да можете да четете гладко дадения Ви сценарий, който най-често ще бъде на английски език. Системата за преводи на Супер Тъкс Карт в момента не поддържа избор на езика на озвучението.
* **Гласови възможности:** В зависимост от изискванията за героя, който озвучавате, може да е необходимо да се имитира определен акцент. За съжаление, това е още едно затруднение за хората, чийто роден език е различен от този, който се изисква за записа.

## Обща информация

* Моля, спазвайте конкретните изисквания на този, който е направил заявката за озвучението.
* Записите Ви трябва да бъдат свободен лиценз, както е описано в страницата относно [лицензите](Licensing).
* **Не** трябва да обработвате и нагласяте записите по никакъв начин. Точно обратното – най-добре е да изпратите необработените си записи, за да получите обратна връзка, преди да правите каквито и да е промени. Ако не знаете как да обработите записа или да добавите ефекти, не се притеснявайте – във форума има много хора, които могат да помогнат с това.
* Използвайте некомпресиран звуков формат, като FLAC или WAV. Винаги, когато файл бъде преобразуван във формат като Vorbis или MP3, той губи от качеството си.
