---
title: ЧЗВ
---
{% start_liquid main_title %}

Общи въпроси

{% end_liquid %}

{% start_liquid qa %}

Какво е Супер Тъкс Карт?

Супер Тъкс Карт е безплатна 3-измерна игра със състезателни колички. Тя цели да бъде забавна за всички играчи – както за начинаещи, така и за опитни. По пистата можете да събирате различни предмети и бутилки с азот, да поднасяте с количката си на завоите и още! Реализмът не е фокусът на играта.

СТК предлага режим на игра с други играчи по Интернет, режим на игра в локална мрежа и режим на самостоятелна игра срещу управлявани от компютъра колички, като можете да играете в отделни състезания или в режима История, за да отключите нови колички и писти. Има и режим Голяма награда, където целта е да спечелите най-много точки от няколко последователни състезания.

Със своите 21 писти, играта ще Ви отведе в най-различни местности. От плажовете на слънчеви острови – до дълбините на стара мина, от улиците на град Кандела – до тихи провинциални пътища, от космически кораб – до планините. Имате много за разглеждане и откриване.

Освен обикновените състезания, играта включва и още няколко режима: състезания за време, следване на водача, футбол, превземане на флага и два бойни режима.

[Научете повече тук](Discover)!

{% end_liquid %}

{% start_liquid qa %}

Кой работи по Супер Тъкс Карт?

Разгледайте страницата за [екипа](Team) за повече информация относно хората зад Супер Тъкс Карт!

{% end_liquid %}

{% start_liquid qa %}

Какви са хардуерните изисквания?

**Графична карта**

Обикновено единственото ограничение на производителността на СТК е графичната карта. Катрите, които покриват минималните изисквания поддържат OpenGL, но за да може играта да върви гладко, трябва да бъде намалена разделителната способност и качеството на графиката. Картите, които покриват препоръчителните изисквания или ги надвишават, могат да се справят дори и с най-натоварващите писти в СТК, като поддържат 60 кадъра/сек при 1080p с модерните техники за изчертаване от графика 4.

* **Препоръчителни**: NVIDIA GeForce GTX 950, AMD Radeon RX 460 или по-добра видео карта; Поне 1 ГБ VRAM (видео памет).
* **Минимални**: Видео карта NVIDIA GeForce 470 GTX, AMD Radeon 6870 HD или Intel HD Graphics 4000; Поне 512 МБ VRAM (видео памет).

**Процесор**

Процесорът може да ограничава производителността, в зависимост от видео картата и графичните настройки, предимно в игра по Интернет, когато се изисква повече процесорна мощ. По-добрият процесор може да осигури повече кадри в секунда и по-гладко възпроизвеждане. За СТК производителността от една нишка е от първостепенно значение.

* **Препоръчителни**: Процесор с еднонишковата производителност на Core i5-2400 или по-добър. Това включва настолните процесори AMD Ryzen, повечето настолни процесори на Intel от 2012 насам и съвременните мобилни процесори от среден и висок клас.
* **Минимални**: Какъвто и да е двуядрен процесор от Intel или AMD. Много старите модели, както и мобилните такива с по-ниска честота, ще имат затруднения, особено в игра по Интернет.

**Други изисквания**

* Поне 1 ГБ свободна оперативна памет
* Място на диска: 700МБ

**Незадължителни**

* (Ако предпочитате да играете с контролер) Контролер с поне 6 бутона.

{% end_liquid %}

{% start_liquid qa %}

Компютърът ми е твърде стар за Супер Тъкс Карт. Какво да направя?

Може да пробвате да пуснете играта. СТК има резервен начин на работа, при който използва само OpenGL 2.1 / GLES 2 / DirectX 9 – това би трябвало да работи на повечето компютри и устройства, но може да има някои графични недостатъци.

{% end_liquid %}

{% start_liquid qa %}

Каква е историята на Супер Тъкс Карт?

Първо беше създадена играта [TuxKart](http://tuxkart.sourceforge.net). Разработката ѝ протича (горе-долу) между април 2000 и  март 2004. През юни 2004, проектът „Игра на месеца“ на [Linux Game Tome](https://web.archive.org/web/20040915081722/http://www.happypenguin.org/) реши да подобри TuxKart. Това беше направено между юни и декември 2004. (Повечето от връзките към стария форум не работят, но можете да намерите архивите им тук: [[1]](https://web.archive.org/web/20041109144934/http://www.happypenguin.org/forums/viewtopic.php?t=1407) [[2]](https://web.archive.org/web/20120607000453/http://www.happypenguin.org/forums/viewtopic.php?t=1407&postdays=0&postorder=asc&start=15&sid=e3789fa7035b89cbfc1ab2aa6366033c) [[3]](https://web.archive.org/web/20120606235857/http://www.happypenguin.org/forums/viewtopic.php?t=1407&postdays=0&postorder=asc&start=30&sid=e3789fa7035b89cbfc1ab2aa6366033c) [[4]](https://web.archive.org/web/20120607000143/http://www.happypenguin.org/forums/viewtopic.php?t=1407&postdays=0&postorder=asc&start=45&sid=e3789fa7035b89cbfc1ab2aa6366033c) [[5]](https://web.archive.org/web/20120607000320/http://www.happypenguin.org/forums/viewtopic.php?t=1407&postdays=0&postorder=asc&start=60&sid=e3789fa7035b89cbfc1ab2aa6366033c) [[6]](https://web.archive.org/web/20120606235853/http://www.happypenguin.org/forums/viewtopic.php?t=1407&postdays=0&postorder=asc&start=75&sid=e3789fa7035b89cbfc1ab2aa6366033c). За съжаление, проектът завърши с огромно неразбирателство, и беше решено текущото му състояние да се запази като „Супер Тъкс Карт“. Въпреки, че бяха направени някои подобрения на графиката, кодът беше много нестабилен и играта – практически невъзможна за игра. Работата по (Супер)TuxKart спря за няколко години.

През 2006 Йоерг Хенрихс (също познат като „Hiker“) пое Супер Тъкс Карт и оправи проблемите в кода и производителността, без помощ нито от първоначалния дизайнер на играта, нито от проекта „Игра на месеца“. С помощта на „Coz“ първото издание на СТК излезе през септември 2006.

През май 2007 излезе версия 0.3. В нея бяха добавени списъци с най-добри резултати, нова писта (Островът), бомбата, поддръжка на MacOSX и поддръжка на OpenAL.

През февруари 2008 излезе версия 0.4. Тази версия ползва библиотеката за физични симулации „Bullet“, за да се подобрят взаимодействията между количките и другите обекти в играта. „Auria“ се присъедини и започна да подобрява пистите (Плаващи пясъци, Фарът).

Версия 0.5 излезе през май 2008. Тя включва много подобрени писти, предизвикателства за отключване, режим на игра „Следвай водача“ и повече преводи (както и разпознаване на езика на операционната система и избиране на най-подходящия превод).

Версия 0.6 излезе на 22 януари 2009. Тя включва много подобрения в играта, както и подобрена физична симулация на азота и поднасянето. Звуковата система също беше подобрена. Беше добавена още по-интересна музика, както и много нови писти и колички. За пръв път се появи арената за битки от типа „3 удара“. Бяха добавени и нови предмети за използване.

Версия 0.7 излезе на 20 декември 2010. Тя включваше няколко значителни подобрения, например: нова система за изчертаване на 3-измерния свят (Irrlicht); нов потребителски интерфейс; нови анимации за количките и пистите; нови писти, колички и предмети; поддръжка за преки/алтернативни пътища. Версии 0.7.1, 0.7.2, 0.7.3 излязоха скоро след това с още няколко подобрения.

Версия 0.8 излезе през декември 2012, добавяйки режим История и нови предизвикателства, подобрен изкуствен интелект и поднасяния, режим за каране наобратно, нови писти и музика. Менютата също бяха подобрени. След това излезе и версия 0.8.1, в която бяха добавени и подобрени някои карти, появиха се режимите „Футбол“ и „Лов на яйца“ и бяха направени някои подобрения на графиката и игралните механики.

През 2015 излезе версия 0.9 – революционна версия, захранвана от новия игрален двигател с името „Антарктика“, с който бяха добавени нови графични функционалности, невъзможни в предходните версии. Те включват: динамично осветяване, инстанцирано изчертаване (позволяващо огромно увеличаване на растителността) и още. След версия 0.9 се появиха три по-малки версии, в които бяха добавени още функционалности и нови писти.

През април 2019 издадохме версия 1.0, в която за първи път се поддържа игра с други играчи по Интернет. Освен това нововъведение, имаше много нови и подобрени писти, бяха добавени предизвикателства в режима История, бяха нагласени някои неща за по-добър баланс, както и бяха направени още много по-малки подобрения и поправки.

След това Hiker официално обяви решението си да се оттегли от проекта, след като беше начело в продължение на 13 години. Auria също се оттегли от водещата си роля, но продължи да участва в проекта.

Управлението на проекта бе дадено на Benau – сътрудник с много голям принос към кода от 2017 насам, и на Alayan – основен участник в издаването на версия 1.0. Deveee, който от няколко години участва сериозно в проекта и е движещата сила зад версията за Андроид, остана в екипа.

През януари 2020 излезе версия 1.1. Игралните механики не бяха променени, тъй като всички версии от вида 1.x трябва да са съвместими една с друга. Основните промени в тази версия бяха: подобрен код за играта в мрежа; подобрен потребителски интерфейс, особено за по-големи разделителни способности; както и много по-малки поправки и подобрения.

През август 2020 излезе версия 1.2. В нея беше подобрена поддръжката на контролери чрез използването на библиотеката SDL2, която поддържа динамично разпознаване на контролерите при включване и изключване, както и нагласяне на бутоните на контролера.

През септември 2021 излезе най-скорошната версия – 1.3. Тя включва обновления за много от официалните колички.

За повече подробности вижте [списъка с промени](https://github.com/supertuxkart/stk-code/blob/master/CHANGELOG.md), [публикациите в блога](https://blog.supertuxkart.net) или списъка от решени проблеми в хранилището на СТК в GitHub.

{% end_liquid %}

{% start_liquid qa %}

„Супер Тъкс Карт“ копие на „Mario Kart“ ли е?

Не! Серията игри „Mario Kart“ е най-популярната игра със състезателни колички, но има и много други.

Някои много стари версии на СТК опитваха да подражават на „Mario Kart“, но това вече не е така от много дълго време. Понякога получаваме някои идеи от „Mario Kart“, също както и от други игри с колички, но нищо повече.

Не само, че има много разлики в игралните механики, но Супер Тъкс Карт се развива по свой начин и не се опитваме да го доближаваме до „Mario Kart“.

{% end_liquid %}

{% start_liquid qa %}

Искам да помогна! Какво да направя?

Първо прегледайте страницата със заглавия [Включете се](Community). Там ще намерите цялата информация относно това как да започнете да пишете код, да моделирате, да правите дизайни или каквото друго искате да правите.

Преди да започнете, трябва да се свържете с разработчиците и графичните дизайнери в [IRC](https://web.libera.chat/?channels=#supertuxkart), [канала в Telegram](https://t.me/STKInternational) или във [форума](https://forum.freegamedev.net/viewforum.php?f=16) и да ни кажете какво искате да постигнете. Това ще увеличи шанса приносът Ви да бъде приет.

{% end_liquid %}

{% start_liquid main_title %}

Въпроси относно игралните механики

{% end_liquid %}

{% start_liquid qa %}

Изкуственият интелект (компютърно-управлявана количка) стреля назад. Как се прави това?

Повечето предмети (топката за боулинг, тортата, буталото) могат да се изстрелват и назад. Трябва само да стреляте, докато гледате назад.

{% end_liquid %}

{% start_liquid qa %}

Мами ли изкуственият интелект?

Не!

Ограниченията на скоростта и ускоренията са еднакви за всички колички – били те управлявани от играча или от компютъра. На по-ниските трудности, изкуственият интелект може дори да забавя нарочно количката си. Шансовете за получаване на различните видове предмети от подаръците също са еднакви. Има малки разлики в това колко бързо могат да завиват количките от една на друга посока, но това не дава никакво предимство на изкуствения интелект, нито пък има това за цел.

Понякога изкуственият интелект може да прояви свръхчовешки рефлекси при използването на предмети, но ако човек натисне правилния бутон в правилния момент, ще постигне същия резултат. Също така има и много начини ИИ да бъде надхитрен.

Ако се затруднявате да надвиете изкуствения интелект, концентрирайте се върху това да подобрите шофирането си и да се блъскате възможно най-малко, дори когато карате много бързо. Научете се също така да използвате поднасянето. На по-високите трудности поднасянето е много важно, ако искате да победите изкуствения интелект.

{% end_liquid %}

{% start_liquid qa %}

Мога ли да играя СТК по Интернет?

Да! След като си създадете акаунт за игра по Интернет в играта и се впишете с него, изберете бутона „На линия“ в главното меню, а след това изберете „Глобална мрежа“. Можете да създадете собствен сървър, към който да се присъединят останалите, или Вие да се присъедините към някой от обществените сървъри. За да работи играта гладко, най-важното е да имате стабилна връзка с ниско забавяне.

{% end_liquid %}

{% start_liquid qa %}

Защо някои клавиши на клавиатурата не работят, когато бъдат натиснати едновременно?

Когато играете с клавиатура, може да имате проблеми при натискането на няколко клавиша едновременно – например, ако се опитвате да използвате азот в момента, докато натискате газта и завивате. В такива ситуации е възможно натискането на някой клавиш да не бъде отчетено. Това, обаче, не е проблем в Супер Тъкс Карт, а е ограничение на клавиатурата – повечето обикновени клавиатури не могат да отчитат няколко едновременно натиснати клавиша. Повече информация може да прочетете [тук](https://www.sjbaker.org/wiki/index.php?title=Keyboards_Are_Evil)). Решението е да използвате различно входящо устройство (контролер или клавиатура, подходяща за игри), или да настроите клавишите по различен начин, така че да нагласите клавиши, които клавиатурата Ви може да отчете, че са натиснати едновременно.

{% end_liquid %}

{% start_liquid qa %}

Имам странен проблем с управлението

Може би количката върви постоянно наляво сама, спира изведнъж без причина, или пък се случва нещо друго, при което играта изглежда си мисли, че сте натиснали някой бутон, без наистина да сте го направили. Ако това се случи, отворете менюто с настройките и идете в частта с входящите устройства. Вижте дали там има някакви контролери. Ако има, опитайте да изключите всичко, освен устройството, което ползвате. Понякога играта може да получи нежелани входящи данни от контролери или други подобни устройства, които операционната система разпознава като контролери.

{% end_liquid %}

{% start_liquid qa %}

Изведнъж на екрана се появи голям червен кръг. Какво стана?

Ако в средата на кръга има пингвин, значи някой Ви е улучил с бутало в лицето. И Вие можете да направите същото, ако изстреляте буталото назад (вижте въпроса в ЧЗВ относно стрелянето назад).

{% end_liquid %}

{% start_liquid qa %}

Мога ли да ползвам контролера на Wii в СТК?

Да! Вижте страницата за [Wiimote](Wiimote) за подробности.

{% end_liquid %}

{% start_liquid main_title %}

Технически въпроси

{% end_liquid %}

{% start_liquid qa %}

Открих проблем в играта. Как да се свържа с Вас?

Първо прегледайте [системата за докладване на проблеми на СТК](https://github.com/supertuxkart/stk-code/issues) и ако видите, че проблемът не е вече докладван, направете го Вие.

{% end_liquid %}

{% start_liquid qa %}

Къде се пазят настройките на играта?

* За **Уиндоус**: в `%APPDATA%/supertuxkart/config-0.10` (можете да поставите това в адресното поле на файловия мениджър и ще бъдете прехвърлени директно там).
* За **Линукс**: или в `$XDG_CONFIG_HOME/supertuxkart/config-0.10` (първи избор), `~/.config/supertuxkart/config-0.10` (втори избор) или в `~/.supertuxkart/config-0.10` (трети избор).
* За **macOS**: в `~/Library/Application Support/supertuxkart/config-0.10`. Забележка: тази папка може да е скрита.

Можете също така да проследите изхода в конзолата и може да забележите ред, в който се споменава къде се съхраняват файловете с настройките. Можете и да опитате да потърсите файла „config.xml“.

{% end_liquid %}

{% start_liquid qa %}

Версията от Git не се компилира. Какво да направя?

Това се случва понякога. Разработчиците обикновено знаят за това и би трябвало да оправят проблема в най-скоро време. Ако раздела [GitHub Actions](https://github.com/supertuxkart/stk-code/actions) показва, че текущата версия от Git се компилира, но при Вас не се получава, значи най-вероятно нещо при Вас не е както трябва. Вижте дали разполагате с всички зависимости, пуснете отново CMake, …)

{% end_liquid %}

{% start_liquid qa %}

Как да отключа всички писти?

Това става като играете играта в режим История и победите във всички предизвикателства.

Ако все пак искате да отключите всичко без да играете режима „История“, можете да редактирате файла с настройките. Отворете папката, посочена по-горе във въпроса „Къде се съхранява файлът с потребителските настройки“ . От там, влезте в папката „config-0.10“ и отворете файла „players.xml“. Заменете всички места, където виждате „none“ с „hard“ (или „easy“ или „medium“ – това показва най-високото ниво, което сте покрили в даденото предизвикателство).

{% end_liquid %}
